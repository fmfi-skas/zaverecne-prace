Záverečné práce na UK
=====================

**Upozornenie**: _Hoci tento text má snahu byť presný a úplný, nie je oficiálnym dokumentom Univerzity Komenského v Bratislave, a preto ho nemožno pokladať je záväzný. Za prípadne chyby autor nenesie zodpovednosť a uvíta ich nahlásenie_.

Záverečné práca by mala obsahovať iba literatúrou podložené fakty a verifikovateľné hypotézy.

Práca musí byť originálna, napísaná iba autorom samotným. Autor môže využívať dostupné informačné zdroje, ak sú správne citované a ak tým neporuší autorské práva iných autorov.

Základné náležitosti záverečných prác na Univerzite Komenského v Bratislave upravuje [Vnútorný predpis UK č. 12/2013](http://www.uniba.sk/fileadmin/user_upload/editors/subory/legislativa/2013/vp_2013_12.pdf).


## Bakalárska práca

Bakalárska práca je záverečnou prácou bakalárskeho štúdia. Študent by v nej mal prejaviť nadobudnuté schopnosti s prácou s informáciami, odborné znalosti z daného študijného oboru, v ktorom absolvoval študijný program, a tvorivý prístup k riešeniu problémov. Práca môže mať aplikačné i teoretické zameranie, či riešiť čiastkovú úlohu v rámci väčšieho celku.

## Formálne náležitosti

### Typografia

Typografiou sa zaoberá Slovenská technická norma [STN 01 6910 Pravidlá písania a úpravy písomností](http://www.ucps.sk/subory/Pravne_predpisy_pdf_doc/STN_01_6910_Pravidla_pisania_a_upravy_pisomnosti.pdf).

#### Odsadenie a zarovnanie odseku

Odsadenie odseku je dôležité pre navedenie oči na začiatok odseku. Odsadenie je spravidla o 5 medzier, v textovom editore sa tabulátor môže nastaviť na 1,25 cm. Neodsadzuje sa odsek za nadpisom alebo na začiatku strany, keďže taký odsek má už nad sebou medzeru.

Odsek by mal byť zarovnaný na oba okraje. Pre dosiahnutie vhodného umiestnenia slov sa tie môžu rozdeliť do dvoch riadkov.

#### Jednoslabičné slová

Jednoslabičné slová, ako napr. predložky (k, v, s) či spojky (a, i), sa nesmú ocitnúť na konci riadku. Zhoršuje to porozumeniu textu, kedže ich význam je spojený s nasledujúcim slovom. Riešením je použiť tzv. nedeliteľnú medzeru.

#### Písanie troch bodiek

Tri bodky (odborne ligatúra) nahrádzajú vynechanú časť vety na začiatku, uprostred alebo na jej konci. Tri bodky sa správne zapisuje ako samostatný znak „…“, tj. nie sú to tri klasické bodky za sebou.

#### Rozdeľovacie znamienko a pomlčka

Rozdeľovacie znamienko (-) sa píše tesne za prvou časťou rozdeleného slova bez medzery.

**Spojovník** sa píše pomocou rozdeľovacieho znamienka bez medzier. Spojovník spája:

  * dve slová na vyjadrenie spolupatričnosti pôvodne samostatných slov,
  * jednotlivé časti zložených slov vyjadrených číslicami a písmenami,
  * iniciálovú skratku a príponu.

**Pomlčka** (–) sa píše s medzerami z oboch strán. Pomlčka sa najčastejšie píše:
  
  * pri oddeľovaní vsuvky vo vete (napr. „funkcia – definovaná v obore reálnych čísiel – má tvar“),
  * za výrazom alebo tvrdením, ktoré sa bližšie nevysvetľuje,
  * pri naznačení rozpätia alebo vzťahu rovnocennosti medzi dvoma, prípadne viacerými bodmi (časového a miestneho rozpätia, smeru, staníc na trati, športových stretnutí, partnerov v rokovaní, spoluautorov alebo spoluusporiadateľov atď.)

Pomlčka najčastejšie nahrádza výrazy „až“, „do“, „a“.

#### Vdovy a siroty

Pojem **sirota** označuje osamotený riadok odseku na začiatku strany. **Vdova** je osamotený riadok odseku, ktorý je na strane posledný. Pokiaľ sa nejedná o jednoriadkové odseky, oba typy riadkov sa nesmú vyskytnúť.

#### Skratky titulov

Skratky **akademických titulov** (Bc., Mgr., RNDr., …)  sa uvádzajú pred menom. Za skratkou sa píše bodka a od mena sa oddeľuje medzerou. Ak je pred menom viac titulov, neskôr získané tituly sa píšu pred skôr získanými titulmi.

Skratky **pedagogických titulov** prof. (profesor), doc. (docent) sa píšu pred akademickými titulmi s malým začiatočným písmenom.

Absolventom doktorandského štúdia sa priznávajú **akademické hodnosti**. Skratky vedecko-akademických hodností PhD. (doktor filozofie) a vedeckých hodností CSc.
(kandidát vied) a DrSc. (doktor vied) priznané podľa starších predpisov sa uvádzajú za menom, od ktorého sa oddeľujú čiarkou.

Príklad: prof. RNDr. Meno Priezvisko, PhD., doc. Mgr. Meno Priezvisko, CSc.


## Odovzdanie práce

Práca sa odovzdáva v elektronickej a tlačenej podobe. Vytlačená by mala byť jednostranne a zviazaná v pevnej väzbe tak, aby sa jednotlivé listy nedali vyberať.

Záverečnú prácu v elektronickej podobe (vo formáte PDF) spolu s jej prílohami je potrebné odovzdať do systému [AiS2](https://ais2.uniba.sk/). Na webovej stránke univerzity nájdete [podrobnejšie informácie a návody](https://moja.uniba.sk/zaverecne-prace/).


## Použité zdroje

  * [Vnútorný predpis UK č. 12/2013](http://www.uniba.sk/fileadmin/user_upload/editors/subory/legislativa/2013/vp_2013_12.pdf)
  * [STN 01 6910](http://www.ucps.sk/subory/Pravne_predpisy_pdf_doc/STN_01_6910_Pravidla_pisania_a_upravy_pisomnosti.pdf)
  * [http://tvorim.net/typografia/72-pisanie-zaverecnych-prac-a-tvorba-casopisov](http://tvorim.net/typografia/72-pisanie-zaverecnych-prac-a-tvorba-casopisov)


## Ďalšie zdroje

  * [Návody k záverečným prácam na UK](https://moja.uniba.sk/zaverecne-prace/)
  * [Manuál k písaniu záverečnej práce](http://www.sccg.sk/ferko/manual%20k%20pisaniu%20zavercnej%20prace.pdf) (PDF; Ferko, 2010)
  * [Odporúčania k písaniu bakalárskej a diplomovej práce](http://www.dai.fmph.uniba.sk/w/Recommendation_for_Writing_Bachelor_and_Diploma_Theses) (Ferko, 2005)


## Licencia

<a rel="license" href="http://creativecommons.org/licenses/by/4.0/"><img alt="Creative Commons License" style="border-width:0" src="http://i.creativecommons.org/l/by/4.0/88x31.png" /></a><br />Tento <span xmlns:dct="http://purl.org/dc/terms/" href="http://purl.org/dc/dcmitype/Text" rel="dct:type">dokument</span> je pod licenciou <a rel="license" href="http://creativecommons.org/licenses/by/4.0/">Creative Commons Attribution 4.0 International License</a>.
